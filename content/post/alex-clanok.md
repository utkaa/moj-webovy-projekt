---
title: Skúsenosť s ASMR, 1. časť
date: 2019-05-09
tags: 
    - ASMR
    - experience
---

_Ahoj, som Alexandra, a v tomto článku by som chcela ozrejmiť, ako som sa dostala k ASMR a ako sa zo mňa postupne stal ASMR-addict._ 

<img src=“https://static01.nyt.com/images/2019/04/07/magazine/07mag-asmr-slideshow-slide-GD4T/07mag-asmr-slideshow-slide-GD4T-facebookJumbo.jpg“ alt=“pierko“>

_Keďže som mnoho času trávila pri počítači, popri hraní hier som si púšťala hudbu, čo ma však postupne omrzelo. Na YouTube som pravdepodobne (pravdepodobne, pretože to bolo pred niekoľkými rokmi) pátrala s kľúčovým slovom “relax”, a tak som narazila na videá s upokojujúcou hudbou a postupne som našla i videá, v ktorých ľudia rozprávali. Keďže som mala problémy so zaspávaním, jedno také som si nahrala do empétrojky a zaspávala som s tým, že som ho počúvala (mimochodom, bolo to toto https://www.youtube.com/watch?v=9wyO5NEEEMs video). Tak sa stalo, že som sa niekoľkokrát v noci zobudila takmer obesená na slúchadlách._ 

<img src=“https://cdn.thewirecutter.com/wp-content/uploads/2018/05/yetiASMR-2x1-8822.jpg“ alt=“mikrofon“>

_Neskôr som začala tieto videá i sledovať, nielen počúvať, a zo začiatku ma veľmi zarazilo, že na mňa z monitoru niekto hľadí a čosi mi šepká. Napriek tomu sa od sledovania akosi odtrhnúť nedalo a bolo to príjemné, takže som si na to zvykla. Postupne som sa dívala na čoraz viac takýchto videí a našla si svojich obľúbencov, medzi ktorých patria kanály napr. Gentle Whispering ASMR, Ashley Marie ASMR a Dana ASMR. Mojimi najobľúbenejšími triggermi je inaudible whispering (keď sa nedá rozoznať, čo človek hovorí) a takzvaný role-play strihania vlasov._

<img src=“https://d1902livswy8rb.cloudfront.net/dimg/670x670/dimg/118894529-gold-ear-listening.jpg“ alt=“ucho“>

_Viem si predstaviť, že pre mnohých nezainteresovaných ľudí musí byť ASMR veľmi čudné, a hoci zastávam názor, že sa nie je za čo hanbiť, pokiaľ človek sleduje ASMR, paradoxne si to viac-menej nechávam pre seba (netuším, ako by som mala svojim rodičom vysvetliť to, že na mňa z monitoru niekto zíza a akože mi strihá vlasy). Toto by som zhrnula postojom môjho priateľa: „je to divný, ale proč ne, když se ti to líbí.“_

<img src=“https://blog.bulletproof.com/wp-content/uploads/2019/01/What-Is-ASMR_header-752x401.jpg“ alt=“sluchadla“>

_ASMR frekventovane sledujem počas prokrastinácie, keď som v strese alebo v čase, kedy by som mala spať, takže od pôvodnej funkcie, aby ma to uspávalo sa trochu (dosť) upustilo. Sledovanie ASMR bohužiaľ spôsobilo, že veľmi často sa pristavujem pri náhodných objektoch a ťukám a ťapkám po nich, aby som zistila, či vydávajú dobrý zvuk (takto som sa raz polhodinu hrala so sadou koreničiek). Svojho času som sa pohrávala s myšlienkou toho, že by som sama vytvárala ASMR videá, avšak zatiaľ som nikde na svete nenašla miesto, kde by bolo aspoň 5 hodín vkuse ticho._ 

<img src=“https://studybreaks.com/wp-content/uploads/2016/06/DonnaASMR-Profile-Pic.jpg“ alt=“mikrofon a stetec“>

_To, že som ASMR-addict potvrdzuje to, že jedno video počúvam práve počas písania tohto článku. A že je polnoc a ja by som namiesto toho mala spať._ 
